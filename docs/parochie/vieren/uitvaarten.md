---
title: Uitvaarten
hide:
  - navigation
  - footer
---

# Uitvaarten

Bijna tweeduizend jaar geleden schreef de apostel Paulus aan de christenen in Rome:

> “Niemand van ons leeft voor zichzelf alleen, niemand sterft voor zichzelf alleen. Zolang wij leven, leven wij voor de Heer, en sterven wij, dan sterven wij voor de Heer: of wij leven of sterven, Hem behoren wij toe.”  
> – Romeinen 14:7-8

Als een mens geleefd heeft in het geloof in Christus, is het goed om het leven af te ronden met een **kerkelijke uitvaart**.  

Voor de nabestaanden kan een uitvaart vanuit de kerk heilzaam zijn. Afscheid nemen van een dierbare is altijd moeilijk. Het kan troost bieden als we hem of haar niet zomaar moeten loslaten, maar kunnen overdragen in de handen van God.

---

## Het eerste contact

Indien voor de overledene een kerkelijke uitvaart gewenst is, zal de **uitvaartondernemer** zo spoedig mogelijk contact opnemen met de parochie. U hoeft dus niet zelf te bellen.  

Er worden dan tijd en plaats afgesproken voor de plechtigheid, en de priester zal contact opnemen met de familie voor een ontmoeting waarin de uitvaart wordt voorbereid.

---

## De kerkelijke uitvaart

Er zijn twee vormen van een kerkelijke uitvaart: **een uitvaartmis** en **een gebedsviering**.

- **Uitvaartmis**: volgt het ritueel van de gewone mis, inclusief kerkkoor, Schriftlezingen en communie.  
- **Gebedsviering**: kan flexibel zijn met muziek, gedichten of overwegingen, zolang deze binnen de christelijke context passen. Er wordt geen communie uitgereikt.

Het is verstandig dat de familie pas tijdens het gesprek met de pastor beslist over de vorm. Soms lijkt een uitvaartmis gewenst, maar blijkt een gebedsviering beter aan de verwachtingen te voldoen.

### Voor beide vormen geldt:

- Soms heeft de overledene specifieke wensen (liederen, celebrant, rituelen). De pastor houdt hier rekening mee binnen praktische en inhoudelijke mogelijkheden.  
- Geldinzamelingen voor derden zijn in de kerk **niet toegestaan**. Er is één collecte tijdens de uitvaart, bestemd voor de parochie, en hiervan zullen missen voor de overledene gelezen worden. Wilt u toch voor derden collecteren, overleg dit met de uitvaartondernemer (bijvoorbeeld via een bankrekeningnummer op de kaart).

---

## Goed om te weten

- De parochie beschikt **niet over een ruimte voor een receptie** of gelegenheid tot condoleren.  
- De prijs van een uitvaart in de kerk bedraagt, afhankelijk van omstandigheden, tussen **€400 en €475**.  
- De uitvaartdienst kan gevolgd worden door een **begrafenis of crematie**. Bij een begrafenis in de directe omgeving gaat de pastor mee om het graf te zegenen.
