---
title: Onze gemeenschap
hide:
  - navigation
  - footer
---

# Onze gemeenschap  

> “Aan de een wordt door de Geest een woord van wijsheid gegeven, aan een ander een woord van kennis krachtens dezelfde Geest, aan een derde door dezelfde Geest het geloof, aan weer anderen schenkt de ene Geest gaven om ziekten te genezen, om wonderen te doen, de gave van de profetie, de onderscheiding van geesten, velerlei taal of de vertolking ervan. Maar alles is het werk van een en dezelfde Geest, die aan ieder zijn gaven uitdeelt zoals Hij het wil.  
> 
> Het menselijke lichaam vormt met zijn vele ledematen een geheel; alle ledematen, hoe vele ook, maken tezamen een lichaam uit. Zo is het ook met de Christus. Wij allen, Joden en heidenen, slaven en vrijen, zijn immers in de kracht van een en dezelfde Geest door de doop een enkel lichaam geworden en allen werden wij gedrenkt met een Geest.”  
> 
> *(1 Korintiërs 12,8-13)*

Onze parochie leeft door haar mensen. Samen vormen we een gemeenschap waarin geloof, gebed en verbondenheid centraal staan. Hier ontmoeten we elkaar, steunen we elkaar in het dagelijks leven en vieren we samen de grote en kleine momenten van het geloof. Iedereen is welkom om zijn of haar gaven te ontdekken en in te zetten, zodat we als gemeenschap groeien en elkaar op weg helpen in geloof en leven.

---

## Katholiek worden

Als iemand katholiek wil worden, gaat daar een langere periode van voorbereiding aan vooraf. In deze periode komt de kandidaat regelmatig naar de kerk op zondag en woont hij of zij de heilige Mis bij. Natuurlijk kan de kandidaat dan de Communie nog niet ontvangen.

Ook heeft de kandidaat gesprekken met de pastoor. Ze bekijken samen welke kennis hij of zij over het geloof al heeft, en hoe verder te groeien in het katholieke geloof.

Daarnaast bereidt de kandidaat zich specifiek voor op de drie initiatiesacramenten: het Doopsel, het Vormsel en de deelname aan de Eucharistie. Soms willen mensen gedoopt worden, maar hebben ze niet bewust de bedoeling toe te treden tot de Rooms-katholieke Kerk. Het is juist voor hen belangrijk om deel te nemen aan het leven van de parochie, zodat zij kunnen ervaren en onderscheiden of ze werkelijk het Doopsel willen ontvangen.

Als de voorbereiding van de kandidaat is voltooid, vraagt men toestemming aan de bisschop om hem of haar tot de Kerk toe te laten. Als die toestemming er is, wordt een geschikt moment gepland voor de ontvangst van de drie initiatiesacramenten. Indien de kandidaat al geldig gedoopt is, wordt hij of zij niet opnieuw gedoopt.

Voor verdere informatie kunt u contact opnemen met de parochie. U vindt de contactgegevens [hier](/contact.html).

---

## Koffie na de Mis

De eucharistieviering is in de eerste plaats een ontmoeting met de Heer. Daarom is de kerk geen ruimte voor lange gesprekken en uitwisseling van nieuwtjes, maar voor gebed.

Toch is het belangrijk elkaar te ontmoeten, te spreken en naar elkaar te luisteren. Daarvoor is de gelegenheid na de Mis op elke tweede en vierde zondag van de maand. Ook na de doordeweekse Mis op woensdag komen we samen in de parochiezaal. Parochianen zorgen dan voor koffie, thee en iets lekkers.

Iedereen is van harte welkom, het is niet alleen voor het koor of actieve vrijwilligers.

---

## RK Jongerenkoor Tutti

RK jongerenkoor Tutti is een koor dat houdt van zingen en daarnaast van onderlinge gezelligheid. Hoewel we door de jaren heen heel wat verschillende aantallen leden hebben gekend, bestonden we in 2025 alweer 50 jaar. Ons koor bestaat op het moment uit 20 leden. We staan alweer een aantal jaar onder leiding van onze dirigent en pianist Marcel van der Poel. Elke vrijdag repeteren we van 20:15-22:15 uur in het parochiezaaltje van de kerk. Daarna is er gelegenheid om gezellig met elkaar een drankje te doen in de kelder.  

![RK Jongerenkoor Tutti](/assets/Tutti.png){ width="70%"}

Eén keer in de maand zingen we in onze eigen kerk, maar daarnaast doen we ook optredens buiten de deur. Zo zingen we eens per jaar bij de RANO, in andere kerken, en op bruiloften. Verder hebben we een weekend uit en gaan we weleens een dagje weg. Eén van onze hoogtepunten in het jaar is het jongerenkorenfestival in Rijsbergen. Daar strijden we tegen andere koren in de competitie om de eerste plek.

Voor meer informatie: [www.jongerenkoortutti.nl](https://www.jongerenkoortutti.nl)

---

## RK Koor Intermezzo

RK Koor Intermezzo is opgericht op 19 september 1991, met de eerste repetitie al in mei van dat jaar. Het koor telt inmiddels 28 leden en nieuwe leden zijn welkom. Regelmatig zingen we in onze eigen parochiekerk in Gorinchem.

De muzikale leiding is in handen van Marcel van der Poel, die het koor ook op de piano begeleidt. Repetities zijn iedere maandagavond van 20:00 tot 22:00 uur, behalve tijdens vakanties, in het parochiezaaltje naast de kerk. Voor meer informatie kunt u kijken op de [website](https://www.rkkoorintermezzo.com/).

![RK Koor Intermezzo](/assets/Intermezzo.png){ width="70%"}