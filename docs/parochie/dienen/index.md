---
title: Samen dienen
hide:
  - navigation
  - footer
---

# Samen dienen

> De menigte die het geloof had aangenomen, was een van hart en een van ziel en er was niemand die iets van zijn bezittingen zijn eigendom noemde; integendeel zij bezaten alles gemeenschappelijk.  
> Met kracht en klem legden de apostelen getuigenis af van de verrijzenis van de Heer Jezus en rijke genade rustte op hen.  
> Er was geen enkele noodlijdende onder hen, omdat allen die landerijen of huizen bezaten, deze verkochten en de opbrengst ervan meebrachten om aan de voeten van de apostelen neer te leggen. Aan ieder werd daarvan uitgedeeld naar zijn behoefte.  
> *(Handelingen 4,32–35)*

---

## Inzameling voor de Voedselbank

> “Ik had honger en gij hebt Mij te eten gegeven. Ik had dorst en gij hebt Mij te drinken gegeven. Ik was vreemdeling en gij hebt Mij opgenomen,  
> Ik was naakt en gij hebt Mij gekleed, Ik was ziek en gij hebt Mij bezocht, Ik was in de gevangenis en gij hebt Mij bezocht.”  
> *(Matteüs 25,35–36)*

Steeds meer gezinnen raken financieel in zulke problemen dat zelfs het kopen van eerste levensbehoeften moeilijk wordt. De Gorinchemse Voedselbank ziet deze nood van dichtbij. Het aantal cliënten groeit, terwijl er door bezuinigingen bij winkels minder voedsel beschikbaar komt om uit te delen.

De voedselbank heeft onze parochie gevraagd of wij iets kunnen betekenen. Als christenen zijn wij geroepen onze naaste bij te staan waar dat mogelijk is. Daarom hebben de pastoor en anderen overleg gevoerd over hoe wij als parochie concreet kunnen helpen.

Er is besloten **elke eerste zondag van de maand** voedsel in te zamelen voor de voedselbank. Op deze manier geven wij op een heel praktische wijze vorm aan onze roeping tot **naastenliefde en diaconie**. Het parochiebestuur staat volledig achter dit initiatief.

Al sinds **6 mei 2012** is er daarom elke eerste zondag van de maand, **voor de Mis**, gelegenheid om voedsel in te leveren. Wij zorgen ervoor dat het bij de voedselbank terechtkomt en zo bij gezinnen die het nodig hebben.

### Wat kunt u inleveren?

Het gaat om **lang houdbare levensmiddelen**. De voedselbank ontvangt liever geen snoep, koek of chips.

Voorbeelden zijn:

- pindakaas  
- hagelslag  
- chocoladepasta  
- shampoo  
- zeep  
- suiker  
- thee  
- koffie  
- blikgroenten  
- blikken soep  
- pakjes soep  
- smac  

---

## Parochiële Caritas Instelling (PCI)

De **Parochiële Caritasinstelling Gorinchem (PCI)** is een onafhankelijke kerkelijke instelling die financiële of materiële ondersteuning verleent aan personen of gezinnen in de parochie of gemeente die in nood zijn en hiervoor niet terecht kunnen bij (gemeentelijke) instanties.

De PCI bestaat uit bestuursleden uit de eigen parochie en is benoemd door het bisdom.

De hulp is meestal **eenmalig of tijdelijk**, met als doel:
- een moeilijke periode te overbruggen,
- een nieuwe start mogelijk te maken,
- of simpelweg een steuntje in de rug te bieden.

Ondersteuning kan ook bestaan uit hulp bij het invullen van formulieren of doorverwijzing naar de juiste instanties. Dit werk is mogelijk dankzij giften en schenkingen van parochianen, waarvoor wij zeer dankbaar zijn.

Signalen bereiken de PCI vaak via pastoor De Jong. Wilt u in contact komen met de PCI, dan kunt u uw vraag bij de pastoor neerleggen en aangeven dat u graag contact wenst met de PCI. Vanwege het persoonlijke karakter is een verzoek daartoe voldoende. Een bestuurslid neemt dan zo spoedig mogelijk contact met u op.

### Financiële steun

Wilt u het werk van de PCI ondersteunen, dan kunt u uw gift overmaken op:

**Rekeningnummer:** 472265423  
**Ten name van:** Parochiële Caritas Instelling te Gorinchem
