---
title: De rozenkrans
---



## De rozenkrans
![Rozenkrans](/assets/artikelen/rozenkrans.jpg){ align=right width="360" }
Je begint het rozenkransgebed met het maken van het kruis met de woorden:  
*In de naam van de Vader, de Zoon en de heilige Geest.*

Vervolgens bid je bij het kruisje van de rozenkrans de geloofsbelijdenis:

Ik geloof in God, de almachtige Vader,  
Schepper van hemel en aarde.  
En in Jezus Christus, Zijn enige Zoon, onze Heer,  
die ontvangen is van de Heilige Geest,  
geboren uit de maagd Maria,  
die geleden heeft onder Pontius Pilatus,  
is gekruisigd, gestorven en begraven,  
die nedergedaald is ter helle,  
de derde dag verrezen uit de doden,  
die opgestegen is ten hemel,  
zit aan de rechterhand van God de almachtige Vader;  
vandaar zal Hij komen oordelen  
de levenden en de doden.  
Ik geloof in de heilige Geest,  
de heilige katholieke Kerk,  
de gemeenschap van de heiligen;  
de vergeving van de zonden;  
de verrijzenis van het lichaam  
en het eeuwig leven. Amen.

Je sluit de geloofsbelijdenis af met:

*Eer aan de Vader en de Zoon en de heilige Geest,  
zoals het was in het begin en nu en altijd  
en in de eeuwen der eeuwen. Amen.*

---

Bij het eerste losse kraaltje na het kruis bid je het **Onze Vader**:

Onze Vader, die in de hemel zijt,  
uw Naam worde geheiligd,  
uw Rijk kome,  
uw wil geschiede op aarde zoals in de hemel.  
Geef ons heden ons dagelijks brood,  
en vergeef ons onze schulden,  
zoals ook wij vergeven aan onze schuldenaren,  
en breng ons niet in beproeving,  
maar verlos ons van het kwade. Amen.

---

Daarna volgen drie kraaltjes op een rij.

**1.** Bij het eerste kraaltje bid je:  
*Ik groet U, Maria, dochter van God de Vader.*  
Daarna het **Wees Gegroet**:

Wees gegroet, Maria, vol van genade,  
de Heer is met U.  
Gij zijt de gezegende onder de vrouwen  
en gezegend is Jezus, de vrucht van uw schoot.  
Heilige Maria, Moeder van God,  
bid voor ons, zondaars,  
nu en in het uur van onze dood. Amen.

**2.** Bij het tweede kraaltje bid je:  
*Ik groet U, Maria, moeder van God de Zoon.*  
Daarna het Wees Gegroet.

**3.** Bij het derde kraaltje bid je:  
*Ik groet U, Maria, bruid van God de heilige Geest.*  
Daarna het Wees Gegroet.

Je sluit deze drie kraaltjes af met:

*Eer aan de Vader en de Zoon en de heilige Geest,  
zoals het was in het begin en nu en altijd  
en in de eeuwen der eeuwen. Amen.*

---

Dan volgen **vijf tientjes**.

Ieder tientje bid je als volgt:

- Je noemt het geheim dat aan de beurt is  
- Bij het losse kraaltje: het **Onze Vader**  
- Bij tien kraaltjes: bij elk kraaltje het **Wees Gegroet**  
- Daarna het **Eer aan de Vader**  
- Vervolgens:

*O mijn Jezus, vergeef ons onze zonden,  
behoed ons voor het vuur van de hel,  
breng alle zielen naar de hemel,  
vooral diegenen die Uw barmhartigheid  
het meeste nodig hebben.*

---

## Geheimen van de rozenkrans

Van oudsher zijn er vijftien geheimen (mysteries) van de rozenkrans, drie groepen van vijf. Deze drie groepen worden de **Blijde Geheimen**, de **Droevige Geheimen** en de **Glorievolle Geheimen** genoemd. Sinds oktober 2002 is er een groep geheimen bijgekomen: de **Geheimen van het Licht**.

### De Blijde Geheimen
1. De engel GabriÃ«l brengt de blijde boodschap aan Maria  
2. Maria bezoekt haar nicht Elizabeth  
3. Jezus wordt geboren in een stal van Betlehem  
4. Jezus wordt in de tempel aan God opgedragen  
5. Jezus wordt in de tempel teruggevonden   

### De Droevige Geheimen
1. Jezus bidt in doodsangst tot zijn hemelse Vader  
2. Jezus wordt gegeseld  
3. Jezus wordt met doornen gekroond  
4. Jezus draagt zijn kruis naar Golgotha  
5. Jezus sterft aan het kruis  

### De Glorievolle Geheimen
1. Jezus verrijst uit de doden  
2. Jezus stijgt op ten hemel  
3. De Heilige Geest daalt neer over de apostelen  
4. Maria wordt in de hemel opgenomen  
5. Maria wordt in de hemel gekroond  

### De Geheimen van het Licht
1. Jezus wordt gedoopt in de Jordaan  
2. Jezus verandert water in wijn  
3. Jezus verkondigt het Rijk Gods en roept op tot bekering  
4. Jezus verandert van gedaante op de berg Tabor  
5. Jezus stelt de Eucharistie in 

---

Je sluit de rozenkrans af met:

*Bid voor ons, Heilige Moeder van God,  
opdat wij de beloften van Christus waardig worden.*

**Laat ons bidden.**  
God, uw eniggeboren Zoon heeft ons door zijn leven, zijn dood  
en verrijzenis de beloning van het eeuwig heil bereid.  
Wij vragen U: geef ons, die door de allerheiligste rozenkrans  
van de zalige Maagd Maria deze geheimen gedenken,  
dat wij mogen navolgen wat zij bevatten  
en verkrijgen wat zij beloven.  
Door Christus onze Heer. Amen.

